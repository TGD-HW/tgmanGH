##General
Digitální servozesilovače TGZ představují nový koncept měničů pro víceosé aplikace. TGZ v sobě zahrnují moderní prvky digitálního řízení, jednoduché přednastavené funkce, které uživatel může volat ve vlastním uživatelském programu, propojení k rychlým digitálním sběrnicím, připojení moderních digitálních snímačů zpětné vazby, malé ztráty výkonových prvků a unikátní chladicí systém.

Díky využití těchto nových technologií se podařilo optimalizovat rozměry, snížit počet pinů v konektorech a do stejného prostoru implementovat dvě výkonové jednotky pro řízení dvou servomotorů. TGZ představuje ekonomické, ale vysoce kvalitní řešení řízení servomotorů.

Servozesilovače TGZ jsou v současné době nabízeny ve třech provedeních: TGZ-48 (nízkonapěťová verze do 48 VDC, určená pro mobilní zařízení nebo zařízení vyžadující bezpečné napětí),  TGZ-320 pro připojení napětí 320 VDC z napájecího modulu TGS-320-10/15 (1× 230 V / 320 VDC) a TGZ-560 pro připojení na třífázovou síť.

<img src="../../../../../source/img/marking.svg" alt="Device marking" style="width:80%;">

##Bezpečnostní pokyny
###Bezpečnost
Servozesilovače jsou komponenty, které se montují do elektrických strojů a zařízení a lze je používat jen jako nedílnou součást těchto strojů a zařízení. Během provozu existují rizika, která mohou způsobit materiální škody, vážné zranění nebo smrt. Během provozu neotevírejte zařízení a nedotýkejte se živých částí. Dbejte na to, aby byly během provozu uzavřené všechny kryty a dvířka skříní. Během instalace a uvádění do provozu smí se zařízením manipulovat pouze příslušně kvalifikované osoby.
V závislosti na stupni krytí mohou být u servozesilovačů za provozu nezakryté některé části pod napětím.

- Vodiče pro ovládání a napájení mohou být pod napětím, i když se motor netočí.
- Povrch servozesilovačů může být za provozu horký. Teplota chladiče může dosáhnout hodnoty vyšší než 80 °C.

Nikdy neodpojujte elektrická připojení k servozesilovači, pokud je pod napětím. Hrozí nebezpečí vzniku elektrického oblouku. Elektrický oblouk může poškodit kontakty nebo zranit obsluhu. Po odpojení servozesilovače od napájení počkejte alespoň 7 minut, než se dotknete částí zařízení, které by mohly být potenciálně pod napětím (například kontaktů) nebo rozpojíte jakékoli spoje. Na kondenzátorech se může udržet nebezpečné napětí až 7 minut po vypnutí napájení. Před manipulací se součástmi změřte vždy napětí na stejnosměrném meziobvodu a vyčkejte, dokud jeho hodnota neklesne pod 40 V. Nesprávná manipulace se servozesilovačem může způsobit zranění osob nebo materiální škody.

Před instalací a zprovozněním zařízení si přečtěte tuto dokumentaci. Je nezbytné dodržovat technické údaje a pokyny týkající se požadavků na připojení zařízení (viz výrobní štítek a dokumentace).

Přepravu, instalaci, uvedení do provozu, údržbu a podobné činnosti smí provádět pouze příslušně kvalifikovaní pracovníci. Pracovníci se správnou kvalifikací jsou ti, kteří jsou obeznámeni s přepravou, sestavením, instalací, zprovozněním a obsluhou produktu a kteří mají příslušnou odbornou způsobilost pro výkon svojí práce. Kvalifikované osoby musí znát a dodržovat příslušné normy a bezpečnostní pokyny.

Výrobce stroje musí provést analýzu nebezpečnosti stroje a přijmout patřičná opatření, aby bylo zajištěno, že nepředvídané pohyby stroje nezpůsobí zranění osob nebo materiální škody.

**Toto zařízení není dovoleno upravovat bez svolení výrobce.**

Zařízení obsahuje součásti citlivé na statickou elektřinu, které mohou být při nesprávné manipulaci zničeny. Než se dotknete zařízení, vybijte elektrostatický náboj svého těla. Nedotýkejte se materiálů, ve kterých se může hromadit elektrický náboj (tkaniny z umělých vláken, plastové fólie atd.). Umístěte zařízení na vodivý povrch.

Servozesilovače musí být provozovány výhradně v uzavřené ovládací skříni (rozvaděči), která je vhodná pro okolní podmínky (teplota 0 až +40 °C, relativní vlhkost 5 až 85 % bez kondenzace). Pro udržení teploty ve skříni pod 40 °C může být nutné zajistit ventilaci nebo chlazení. Pro zapojení používejte pouze měděné vodiče. Průřezy vodičů musí odpovídat normě ČSN EN 60204. Jiné použití servozesilovače není zamýšleno a může vést ke zranění osob a poškození zařízení. Servozesilovač nesmí být používán se strojem, který nesplňuje příslušné státní předpisy a normy. Použití servozesilovače je zakázáno také v následujících prostředích:

- prostředí, kde hrozí nebezpečí exploze,
- prostředí s látkami způsobujícími korozi nebo elektricky vodivými látkami, například kyselinami, alkalickými roztoky, oleji, vodními párami nebo prachem,
- na lodích nebo na pobřeží (blízko vody).

###Přeprava
Přepravujte digitální servozesilovače vždy dle následujících pokynů:

- Přepravu smí provádět pouze kvalifikovaní pracovníci. Zařízení musí být v originálním recyklovatelném obalu výrobce.
- Během přepravy chraňte zařízení před nárazy.
- Přepravujte zařízení jen při stanoveném rozmezí teplot: -25 až +70 °C, max. rychlost teplotní změny 20 K/h, třída 2K3.
- Přepravujte zařízení jen při stanovené vlhkosti: max. 95 % relativní vlhkost, nekondenzující, třída 2K3.

Je-li obal poškozen, zkontrolujte, zda není jednotka viditelně poškozena. Informujte přepravce a výrobce o jakémkoliv poškození obalu nebo produktu.

###Skladování
Skladujte digitální servozesilovače vždy dle následujících pokynů:

- Skladujte zařízení pouze v originálním obalu výrobce.
- Při ukládání krabic do stohu nepřekračujte počet 8 krabic na sobě.
- Skladujte zařízení jen při stanoveném rozmezí teplot: -25 až +55 °C, max. rychlost teplotní změny 20 K/h, třída 1K4.
- Skladujte zařízení jen při stanoveném rozmezí vlhkosti: 5 až 95 % relativní vlhkosti, bez kondenzace, třída 1K3.

###Údržba a čištění:
Servozesilovač nevyžaduje údržbu. Otevření zařízení (demontáž krytu) má za následek ztrátu záruky.

###Demontáž zařízení:
Pokud je zapotřebí zařízení odmontovat (například kvůli výměně), vymontujte servozesilovač následujícím způsobem:

1. Vypněte hlavní vypínač rozvaděče a pojistky pro napájení systému.
Po odpojení servozesilovače od napájení počkejte alespoň 7 minut, než se dotknete částí zařízení, které by mohly být potenciálně pod napětím (například kontaktů) nebo rozpojíte jakékoli spoje. Než se dotknete servozesilovače nebo než s ním budete manipulovat, změřte vždy napětí na stejnosměrném meziobvodu a vyčkejte, dokud jeho hodnota neklesne pod 40 V.
2. Odpojte konektory. Nakonec odpojte připojení na potenciálovou zem.
3. Zkontrolujte teplotu.
Během provozu může teplota chladiče servozesilovače přesáhnout hodnotu 80 °C. Zkontrolujte teplotu, než se dotknete zařízení, a počkejte, dokud neklesne pod 40 °C.
4. Odmontujte zařízení. Odmontujte servozesilovač a napájecí zdroj z vodivé uzemněné montážní desky rozvaděče.
###Oprava a likvidace:
Zařízení smí opravovat pouze výrobce. Otevření zařízení má za následek ztrátu záruky. Odmontujte zařízení, jak je popsáno v odstavci výše a odešlete je v originálním obalu výrobci. Výrobce přijímá vrácená stará zařízení a příslušenství pro odbornou likvidaci. Náklady na přepravu hradí odesílatel.